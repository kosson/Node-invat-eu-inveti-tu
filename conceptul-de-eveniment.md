# Evenimente

Evenimentele sunt paradigma funcțională în NodeJS, dar și în cazul paginilor web. Unul din punctele forte ale NodeJS este unificarea experienței de programare din client, care primește o pagină web, cât și a celei din server. JavaScript este limbajul care unifică cele două zone. Acesta este și motivul pentru care JavaScript a devenit unul dintre limbajele de scripting care are o ascensiune neîntreruptă în ultimii zece ani.

Paradigma care unifică este capacitatea de a oferi o interacțiune a metodelor pe care API-ul le expune prin module specializate, în funcție de evenimentele apărute. Astfel de evenimente ar putea fi apariția datelor într-un stream, o cerere HTTP, ș.am.d.
